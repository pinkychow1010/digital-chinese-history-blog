卷159_1 「从张丞相游南纪城猎，戏赠裴迪张参军」孟浩然
　　从禽非吾乐，不好云梦田。岁暮登城望，偏令乡思悬。
　　公卿有几几，车骑何翩翩。世禄金张贵，官曹幕府贤。
　　顺时行杀气，飞刃争割鲜。十里届宾馆，征声匝妓筵。
　　高标回落日，平楚散芳烟。何意狂歌客，从公亦在旃。

卷159_2 「登江中孤屿，赠白云先生王迥」孟浩然
　　悠悠清江水，水落沙屿出。回潭石下深，绿筱岸傍密。
　　鲛人潜不见，渔父歌自逸。忆与君别时，泛舟如昨日。
　　夕阳开返照，中坐兴非一。南望鹿门山，归来恨如失。

卷159_3 「晚春卧病寄张八」孟浩然
　　南陌春将晚，北窗犹卧病。林园久不游，草木一何盛。
　　狭迳花障迷，闲庭竹扫净。翠羽戏兰苕，赪鳞动荷柄。
　　念我平生好，江乡远从政。云山阻梦思，衾枕劳歌咏。
　　歌咏复何为，同心恨别离。世途皆自媚，流俗寡相知。
　　贾谊才空逸，安仁鬓欲丝。遥情每东注，奔晷复西驰。
　　常恐填沟壑，无由振羽仪。穷通若有命，欲向论中推。

卷159_4 「秋登兰山寄张五」孟浩然
　　北山白云里，隐者自怡悦。相望试登高，心飞逐鸟灭。
　　愁因薄暮起，兴是清秋发。时见归村人，沙行渡头歇。
　　天边树若荠，江畔舟如月。何当载酒来，共醉重阳节。

卷159_5 「入峡寄弟」孟浩然
　　吾昔与尔辈，读书常闭门。未尝冒湍险，岂顾垂堂言。
　　自此历江湖，辛勤难具论。往来行旅弊，开凿禹功存。
　　壁立千峰峻，潈流万壑奔。我来凡几宿，无夕不闻猿。
　　浦上摇归恋，舟中失梦魂。泪沾明月峡，心断鶺鴒原。
　　离阔星难聚，秋深露已繁。因君下南楚，书此示乡园。

卷159_6 「湖中旅泊，寄阎九司户防」孟浩然
　　桂水通百越，扁舟期晓发。荆云蔽三巴，夕望不见家。
　　襄王梦行雨，才子谪长沙。长沙饶瘴疠，胡为苦留滞。
　　久别思款颜，承欢怀接袂。接袂杳无由，徒增旅泊愁。
　　清猿不可听，沿月下湘流。

卷159_7 「大堤行寄万七」孟浩然
　　大堤行乐处，车马相驰突。岁岁春草生，踏青二三月。
　　王孙挟珠弹，游女矜罗袜。携手今莫同，江花为谁发。

卷159_8 「仲夏归汉南园，寄京邑耆旧」孟浩然
　　尝读高士传，最嘉陶征君。日耽田园趣，自谓羲皇人。
　　予复何为者，栖栖徒问津。中年废丘壑，上国旅风尘。
　　忠欲事明主，孝思侍老亲。归来当炎夏，耕稼不及春。
　　扇枕北窗下，采芝南涧滨。因声谢同列，吾慕颍阳真。

卷159_9 「题云门山，寄越府包户曹、徐起居」孟浩然
　　我行适诸越，梦寐怀所欢。久负独往愿，今来恣游盘。
　　台岭践磴石，耶溪溯林湍。舍舟入香界，登阁憩旃檀。
　　晴山秦望近，春水镜湖宽。远怀伫应接，卑位徒劳安。
　　白云日夕滞，沧海去来观。故国眇天末，良朋在朝端。
　　迟尔同携手，何时方挂冠。

卷159_10 「宿扬子津，寄润州长山刘隐士」孟浩然
　　所思在建业，欲往大江深。日夕望京口，烟波愁我心。
　　心驰茅山洞，目极枫树林。不见少微星，星霜劳夜吟。

卷159_11 「书怀贻京邑同好」孟浩然
　　维先自邹鲁，家世重儒风。诗礼袭遗训，趋庭沾末躬。
　　昼夜常自强，词翰颇亦工。三十既成立，嗟吁命不通。
　　慈亲向羸老，喜惧在深衷。甘脆朝不足，箪瓢夕屡空。
　　执鞭慕夫子，捧檄怀毛公。感激遂弹冠，安能守固穷。
　　当途诉知己，投刺匪求蒙。秦楚邈离异，翻飞何日同。

卷159_12 「还山贻湛法师」孟浩然
　　幼闻无生理，常欲观此身。心迹罕兼遂，崎岖多在尘。
　　晚途归旧壑，偶与支公邻。导以微妙法，结为清净因。
　　烦恼业顿舍，山林情转殷。朝来问疑义，夕话得清真。
　　墨妙称古绝，词华惊世人。禅房闭虚静，花药连冬春。
　　平石藉琴砚，落泉洒衣巾。欲知冥灭意，朝夕海鸥驯。

卷159_13 「夏日南亭怀辛大」孟浩然
　　山光忽西落，池月渐东上。散发乘夕凉，开轩卧闲敞。
　　荷风送香气，竹露滴清响。欲取鸣琴弹，恨无知音赏。
　　感此怀故人，中宵劳梦想。

卷159_14 「秋宵月下有怀」孟浩然
　　秋空明月悬，光彩露沾湿。惊鹊栖未定，飞萤卷帘入。
　　庭槐寒影疏，邻杵夜声急。佳期旷何许，望望空伫立。

卷159_15 「将适天台，留别临安李主簿」孟浩然
　　枳棘君尚栖，匏瓜吾岂系。念离当夏首，漂泊指炎裔。
　　江海非堕游，田园失归计。定山既早发，渔浦亦宵济。
　　泛泛随波澜，行行任舻枻。故林日已远，群木坐成翳。
　　羽人在丹丘，吾亦从此逝。

卷159_16 「送丁大凤进士赴举，呈张九龄」孟浩然
　　吾观鹪鹩赋，君负王佐才。惜无金张援，十上空归来。
　　弃置乡园老，翻飞羽翼摧。故人今在位，岐路莫迟回。

卷159_17 「送吴悦游韶阳」孟浩然
　　五色怜凤雏，南飞适鹧鸪。楚人不相识，何处求椅梧。
　　去去日千里，茫茫天一隅。安能与斥鷃，决起但枪榆。

卷159_18 「适越留别谯县张主簿、申屠少府」孟浩然
　　朝乘汴河流，夕次谯县界。幸值西风吹，得与故人会。
　　君学梅福隐，余从伯鸾迈。别后能相思，浮云在吴会。

卷159_19 「送陈七赴西军」孟浩然
　　吾观非常者，碌碌在目前。君负鸿鹄志，蹉跎书剑年。
　　一闻边烽动，万里忽争先。余亦赴京国，何当献凯还。

卷159_20 「送从弟邕下第后寻会稽」孟浩然
　　疾风吹征帆，倏尔向空没。千里在俄顷，三江坐超忽。
　　向来共欢娱，日夕成楚越。落羽更分飞，谁能不惊骨。

卷159_21 「送辛大之鄂渚不及」孟浩然
　　送君不相见，日暮独愁绪。江上空裴回，天边迷处所。
　　郡邑经樊邓，山河入嵩汝。蒲轮去渐遥，石径徒延伫。

卷159_22 「江上别流人」孟浩然
　　以我越乡客，逢君谪居者。分飞黄鹤楼，流落苍梧野。
　　驿使乘云去，征帆沿溜下。不知从此分，还袂何时把。

卷159_23 「宴包二融宅」孟浩然
　　闲居枕清洛，左右接大野。门庭无杂宾，车辙多长者。
　　是时方盛夏，风物自潇洒。五日休沐归，相携竹林下。
　　开襟成欢趣，对酒不能罢。烟暝栖鸟迷，余将归白社。

卷159_24 「与王昌龄宴王道士房」孟浩然
　　归来卧青山，常梦游清都。漆园有傲吏，惠好在招呼。
　　书幌神仙箓，画屏山海图。酌霞复对此，宛似入蓬壶。

卷159_25 「襄阳公宅饮」孟浩然
　　窈窕夕阳佳，丰茸春色好。欲觅淹留处，无过狭斜道。
　　绮席卷龙须，香杯浮玛瑙。北林积修树，南池生别岛。
　　手拨金翠花，心迷玉红草。谈笑光六义，发论明三倒。
　　座非陈子惊，门还魏公扫。荣辱应无间，欢娱当共保。

卷159_26 「寻香山湛上人」孟浩然
　　朝游访名山，山远在空翠。氛氲亘百里，日入行始至。
　　杖策寻故人，解鞭暂停骑。石门殊豁险，篁径转森邃。
　　法侣欣相逢，清谈晓不寐。平生慕真隐，累日探奇异。
　　野老朝入田，山僧暮归寺。松泉多逸响，苔壁饶古意。
　　谷口闻钟声，林端识香气。愿言投此山，身世两相弃。

卷159_27 「云门寺西六七里，闻符公兰若最幽，与薛八同往」孟浩然
　　谓予独迷方，逢子亦在野。结交指松柏，问法寻兰若。
　　小溪劣容舟，怪石屡惊马。所居最幽绝，所住皆静者。
　　云簇兴座隅，天空落阶下。上人亦何闻，尘念都已舍。
　　四禅合真如，一切是虚假。愿承甘露润，喜得惠风洒。
　　依止托山门，谁能效丘也。

卷159_28 「宿天台桐柏观」孟浩然
　　海行信风帆，夕宿逗云岛。缅寻沧洲趣，近爱赤城好。
　　扪萝亦践苔，辍棹恣探讨。息阴憩桐柏，采秀弄芝草。
　　鹤唳清露垂，鸡鸣信潮早。愿言解缨绂，从此去烦恼。
　　高步凌四明，玄踪得三老。纷吾远游意，学彼长生道。
　　日夕望三山，云涛空浩浩。

卷159_29 「岘潭作」孟浩然
　　石潭傍隈隩，沙岸晓夤缘。试垂竹竿钓，果得槎头鳊。
　　美人骋金错，纤手脍红鲜。因谢陆内史，莼羹何足传。

卷159_30 「题终南翠微寺空上人房」孟浩然
　　翠微终南里，雨后宜返照。闭关久沈冥，杖策一登眺。
　　遂造幽人室，始知静者妙。儒道虽异门，云林颇同调。
　　两心相喜得，毕景共谈笑。暝还高窗眠，时见远山烧。
　　缅怀赤城标，更忆临海峤。风泉有清音，何必苏门啸。

卷159_31 「初春汉中漾舟」孟浩然
　　羊公岘山下，神女汉皋曲。雪罢冰复开，春潭千丈绿。
　　轻舟恣来往，探玩无厌足。波影摇妓钗，沙光逐人目。
　　倾杯鱼鸟醉，联句莺花续。良会难再逢，日入须秉烛。

卷159_32 「宿业师山房，期丁大不至」孟浩然
　　夕阳度西岭，群壑倏已暝。松月生夜凉，风泉满清听。
　　樵人归欲尽，烟鸟栖初定。之子期宿来，孤琴候萝径。

卷159_33 「耶溪泛舟」孟浩然
　　落景馀清辉，轻桡弄溪渚。澄明爱水物，临泛何容与。
　　白首垂钓翁，新妆浣纱女。相看似相识，脉脉不得语。

卷159_34 「彭蠡湖中望庐山」孟浩然
　　太虚生月晕，舟子知天风。挂席候明发，眇漫平湖中。
　　中流见匡阜，势压九江雄。黤黕容霁色，峥嵘当晓空。
　　香炉初上日，瀑布喷成虹。久欲追尚子，况兹怀远公。
　　我来限于役，未暇息微躬。淮海途将半，星霜岁欲穷。
　　寄言岩栖者，毕趣当来同。

卷159_35 「登鹿门山」孟浩然
　　清晓因兴来，乘流越江岘。沙禽近方识，浦树遥莫辨。
　　渐至鹿门山，山明翠微浅。岩潭多屈曲，舟楫屡回转。
　　昔闻庞德公，采药遂不返。金涧饵芝朮，石床卧苔藓。
　　纷吾感耆旧，结揽事攀践。隐迹今尚存，高风邈已远。
　　白云何时去，丹桂空偃蹇。探讨意未穷，回艇夕阳晚。

卷159_36 「游明禅师西山兰若」孟浩然
　　西山多奇状，秀出倚前楹。停午收彩翠，夕阳照分明。
　　吾师住其下，禅坐证无生。结庐就嵌窟，剪苕通往行。
　　谈空对樵叟，授法与山精。日暮方辞去，田园归冶城。

卷159_37 「登望楚山最高顶」孟浩然
　　山水观形胜，襄阳美会稽。最高唯望楚，曾未一攀跻。
　　石壁疑削成，众山比全低。晴明试登陟，目极无端倪。
　　云梦掌中小，武陵花处迷。暝还归骑下，萝月映深溪。

卷159_38 「疾愈过龙泉寺精舍，呈易、业二公」孟浩然
　　停午闻山钟，起行散愁疾。寻林采芝去，转谷松翠密。
　　傍见精舍开，长廊饭僧毕。石渠流雪水，金子耀霜橘。
　　竹房思旧游，过憩终永日。入洞窥石髓，傍崖采蜂蜜。
　　日暮辞远公，虎溪相送出。

卷159_39 「万山潭作」孟浩然
　　垂钓坐盘石，水清心亦闲。鱼行潭树下，猿挂岛藤间。
　　游女昔解佩，传闻于此山。求之不可得，沿月棹歌还。

卷159_40 「与黄侍御北津泛舟」孟浩然
　　津无蛟龙患，日夕常安流。本欲避骢马，何如同鹢舟。
　　岂伊今日幸，曾是昔年游。莫奏琴中鹤，且随波上鸥。
　　堤缘九里郭，山面百城楼。自顾躬耕者，才非管乐俦。
　　闻君荐草泽，从此泛沧洲。

卷159_41 「洗然弟竹亭」孟浩然
　　吾与二三子，平生结交深。俱怀鸿鹄志，昔有鶺鴒心。
　　逸气假毫翰，清风在竹林。达是酒中趣，琴上偶然音。

卷159_42 「山中逢道士云公」孟浩然
　　春馀草木繁，耕种满田园。酌酒聊自劝，农夫安与言。
　　忽闻荆山子，时出桃花源。采樵过北谷，卖药来西村。
　　村烟日云夕，榛路有归客。杖策前相逢，依然是畴昔。
　　邂逅欢觏止，殷勤叙离隔。谓予搏扶桑，轻举振六翮。
　　奈何偶昌运，独见遗草泽。既笑接舆狂，仍怜孔丘厄。
　　物情趋势利，吾道贵闲寂。偃息西山下，门庭罕人迹。
　　何时还清溪，从尔炼丹液。

卷159_43 「越中逢天台太乙子」孟浩然
　　仙穴逢羽人，停舻向前拜。问余涉风水，何处远行迈。
　　登陆寻天台，顺流下吴会。兹山夙所尚，安得问灵怪。
　　上逼青天高，俯临沧海大。鸡鸣见日出，常觌仙人旆。
　　往来赤城中，逍遥白云外。莓苔异人间，瀑布当空界。
　　福庭长自然，华顶旧称最。永此从之游，何当济所届。

卷159_44 「家园卧疾，毕太祝曜见寻」孟浩然
　　伏枕旧游旷，笙簧劳梦思。平生重交结，迨此令人疑。
　　冰室无暖气，炎云空赫曦。隙驹不暂驻，日听凉蝉悲。
　　壮图哀未立，斑白恨吾衰。夫子自南楚，缅怀嵩汝期。
　　顾予衡茅下，兼致禀物资。脱分趋庭礼，殷勤伐木诗。
　　脱君车前鞅，设我园中葵。斗酒须寒兴，明朝难重持。

卷159_45 「白云先生王迥见访」孟浩然
　　闲归日无事，云卧昼不起。有客款柴扉，自云巢居子。
　　居闲好芝朮，采药来城市。家在鹿门山，常游涧泽水。
　　手持白羽扇，脚步青芒履。闻道鹤书征，临流还洗耳。

卷159_46 「田园作」孟浩然
　　弊庐隔尘喧，惟先养恬素。卜邻近三径，植果盈千树。
　　粤余任推迁，三十犹未遇。书剑时将晚，丘园日已暮。
　　晨兴自多怀，昼坐常寡悟。冲天羡鸿鹄，争食羞鸡鹜。
　　望断金马门，劳歌采樵路。乡曲无知己，朝端乏亲故。
　　谁能为扬雄，一荐甘泉赋。

卷159_47 「采樵作」孟浩然
　　采樵人深山，山深树重叠。桥崩卧槎拥，路险垂藤接。
　　日落伴将稀，山风拂萝衣。长歌负轻策，平野望烟归。

卷159_48 「自浔阳泛舟经明海」孟浩然
　　大江分九流，淼淼成水乡。舟子乘利涉，往来至浔阳。
　　因之泛五湖，流浪经三湘。观涛壮枚发，吊屈痛沉湘。
　　魏阙心恒在，金门诏不忘。遥怜上林雁，冰泮也回翔。

卷159_49 「早发渔浦潭」孟浩然
　　东旭早光芒，渚禽已惊聒。卧闻渔浦口，桡声暗相拨。
　　日出气象分，始知江湖阔。美人常晏起，照影弄流沫。
　　饮水畏惊猿，祭鱼时见獭。舟行自无闷，况值晴景豁。

卷159_50 「经七里滩」孟浩然
　　予奉垂堂诫，千金非所轻。为多山水乐，频作泛舟行。
　　五岳追向子，三湘吊屈平。湖经洞庭阔，江入新安清。
　　复闻严陵濑，乃在兹湍路。叠障数百里，沿洄非一趣。
　　彩翠相氛氲，别流乱奔注。钓矶平可坐，苔磴滑难步。
　　猿饮石下潭，鸟还日边树。观奇恨来晚，倚棹惜将暮。
　　挥手弄潺湲，从兹洗尘虑。

卷159_51 「岁暮海上作」孟浩然
　　仲尼既云殁，余亦浮于海。昏见斗柄回，方知岁星改。
　　虚舟任所适，垂钓非有待。为问乘槎人，沧洲复谁在。

卷159_52 「南归阻雪」孟浩然
　　我行滞宛许，日夕望京豫。旷野莽茫茫，乡山在何处。
　　孤烟村际起，归雁天边去。积雪覆平皋，饥鹰捉寒兔。
　　少年弄文墨，属意在章句。十上耻还家，裴回守归路。

卷159_53 「听郑五愔弹琴」孟浩然
　　阮籍推名饮，清风满竹林。半酣下衫袖，拂拭龙唇琴。
　　一杯弹一曲，不觉夕阳沉。予意在山水，闻之谐夙心。

卷159_54 「同张明府清镜叹」孟浩然
　　妾有盘龙镜，清光常昼发。自从生尘埃，有若雾中月。
　　愁来试取照，坐叹生白发。寄语边塞人，如何久离别。

卷159_55 「庭橘」孟浩然
　　明发览群物，万木何阴森。凝霜渐渐水，庭橘似悬金。
　　女伴争攀摘，摘窥碍叶深。并生怜共蒂，相示感同心。
　　骨刺红罗被，香黏翠羽簪。擎来玉盘里，全胜在幽林。

卷159_56 「早梅」孟浩然
　　园中有早梅，年例犯寒开。少妇曾攀折，将归插镜台。
　　犹言看不足，更欲剪刀裁。

卷159_57 「清明即事」孟浩然
　　帝里重清明，人心自愁思。车声上路合，柳色东城翠。
　　花落草齐生，莺飞蝶双戏。空堂坐相忆，酌茗聊代醉。

卷159_58 「和卢明府送郑十三还京兼寄之什」孟浩然
　　昔时风景登临地，今日衣冠送别筵。醉坐自倾彭泽酒，
　　思归长望白云天。洞庭一叶惊秋早，濩落空嗟滞江岛。
　　寄语朝廷当世人，何时重见长安道。

卷159_59 「高阳池送朱二」孟浩然
　　当昔襄阳雄盛时，山公常醉习家池。池边钓女日相随，
　　妆成照影竞来窥。澄波澹澹芙蓉发，绿岸毵毵杨柳垂。
　　一朝物变人亦非，四面荒凉人径稀。意气豪华何处在，
　　空馀草露湿罗衣。此地朝来饯行者，翻向此中牧征马。
　　征马分飞日渐斜，见此空为人所嗟。殷勤为访桃源路，
　　予亦归来松子家。

卷159_60 「鹦鹉洲送王九之江左」孟浩然
　　昔登江上黄鹤楼，遥爱江中鹦鹉洲。洲势逶迤绕碧流，
　　鸳鸯鸂鶒满滩头。滩头日落沙碛长，金沙熠熠动飙光。
　　舟人牵锦缆，浣女结罗裳。月明全见芦花白，
　　风起遥闻杜若香。君行采采莫相忘。

卷159_61 「送王七尉松滋，得阳台云」孟浩然
　　君不见巫山神女作行云，霏红沓翠晓氛氲。
　　婵娟流入楚王梦，倏忽还随零雨分。空中飞去复飞来，
　　朝朝暮暮下阳台。愁君此去为仙尉，便逐行云去不回。

卷159_62 「夜归鹿门山歌」孟浩然
　　山寺钟鸣昼已昏，渔梁渡头争渡喧。人随沙路向江村，
　　余亦乘舟归鹿门。鹿门月照开烟树，忽到庞公栖隐处。
　　岩扉松径长寂寥，惟有幽人夜来去。

卷159_63 「长乐宫」孟浩然
　　秦城旧来称窈窕，汉家更衣应不少。红粉邀君在何处，
　　青楼苦夜长难晓。长乐宫中钟暗来，可怜歌舞惯相催。
　　欢娱此事今寂寞，惟有年年陵树哀。

卷159_64 「示孟郊」孟浩然
　　蔓草蔽极野，兰芝结孤根。众音何其繁，伯牙独不喧。
　　当时高深意，举世无能分。钟期一见知，山水千秋闻。
　　尔其保静节，薄俗徒云云。

　　　　　　　　　　　　　　　　

卷一百六十

卷160_1 「和张丞相春朝对雪」孟浩然
　　迎气当春至，承恩喜雪来。润从河汉下，花逼艳阳开。
　　不睹丰年瑞，焉知燮理才。撒盐如可拟，愿糁和羹梅。

卷160_2 「和张明府登鹿门作」孟浩然
　　忽示登高作，能宽旅寓情。弦歌既多暇，山水思微清。
　　草得风光动，虹因雨气成。谬承巴里和，非敢应同声。

卷160_3 「和张二自穰县还途中遇雪」孟浩然
　　风吹沙海雪，渐作柳园春。宛转随香骑，轻盈伴玉人。
　　歌疑郢中客，态比洛川神。今日南归楚，双飞似入秦。

卷160_4 「和贾主簿弁九日登岘山」孟浩然
　　楚万重阳日，群公赏宴来。共乘休沐暇，同醉菊花杯。
　　逸思高秋发，欢情落景催。国人咸寡和，遥愧洛阳才。

卷160_5 「望洞庭湖，赠张丞相（一作临洞庭）」孟浩然
　　八月湖水平，涵虚混太清。气蒸云梦泽，波撼岳阳城。
　　欲济无舟楫，端居耻圣明。坐观垂钓者，空有羡鱼情。

卷160_6 「赠道士参寥」孟浩然
　　蜀琴久不弄，玉匣细尘生。丝脆弦将断，金徽色尚荣。
　　知音徒自惜，聋俗本相轻。不遇钟期听，谁知鸾凤声。

卷160_7 「京还赠张（一作王）维」孟浩然
　　拂衣何处去，高枕南山南。欲徇五斗禄，其如七不堪。
　　早朝非晚起，束带异抽簪。因向智者说，游鱼思旧潭。

卷160_8 「题李十四庄，兼赠綦毋校书」孟浩然
　　闻君息阴地，东郭柳林间。左右瀍涧水，门庭缑氏山。
　　抱琴来取醉，垂钓坐乘闲。归客莫相待，寻源殊未还。

卷160_9 「九日龙沙作，寄刘大昚虚」孟浩然
　　龙沙豫章北，九日挂帆过。风俗因时见，湖山发兴多。
　　客中谁送酒，棹里自成歌。歌竟乘流去，滔滔任夕波。

卷160_10 「寄赵正字」孟浩然
　　正字芸香阁，幽人竹素园。经过宛如昨，归卧寂无喧。
　　高鸟能择木，羝羊漫触藩。物情今已见，从此愿忘言。

卷160_11 「洞庭湖寄阎九」孟浩然
　　洞庭秋正阔，余欲泛归船。莫辨荆吴地，唯馀水共天。
　　渺瀰江树没，合沓海潮连。迟尔为舟楫，相将济巨川。

卷160_12 「秦中感秋，寄远上人（一作崔国辅诗）」孟浩然
　　一丘常欲卧，三径苦无资。北土非吾愿，东林怀我师。
　　黄金然桂尽，壮志逐年衰。日夕凉风至，闻蝉但益悲。

卷160_13 「宿永嘉江，寄山阴崔少府国辅」孟浩然
　　我行穷水国，君使入京华。相去日千里，孤帆天一涯。
　　卧闻海潮至，起视江月斜。借问同舟客，何时到永嘉。

卷160_14 「上巳洛中寄王九迥（一作王迥十九）」孟浩然
　　卜洛成周地，浮杯上巳筵。斗鸡寒食下，走马射堂前。
　　垂柳金堤合，平沙翠幕连。不知王逸少，何处会群贤。

卷160_15 「闻裴侍御朏自襄州司户除豫州司户，因以投寄」孟浩然
　　故人荆府掾，尚有柏台威。移职自樊衍，芳声闻帝畿。
　　昔余卧林巷，载酒过柴扉。松菊无时赏，乡园欲懒归。

卷160_16 「江上寄山阴崔少府国辅」孟浩然
　　春堤杨柳发，忆与故人期。草木本无意，荣枯自有时。
　　山阴定远近，江上日相思。不及兰亭会，空吟祓禊诗。

卷160_17 「夜泊庐江，闻故人在东寺，以诗寄之」孟浩然
　　江路经庐阜，松门入虎溪。闻君寻寂乐，清夜宿招提。
　　石镜山精怯，禅枝怖鸽栖。一灯如悟道，为照客心迷。

卷160_18 「宿桐庐江，寄广陵旧游」孟浩然
　　山暝闻猿愁，沧江急夜流。风鸣两岸叶，月照一孤舟。
　　建德非吾土，维扬忆旧游。还将两行泪，遥寄海西头。

卷160_19 「南还舟中寄袁太祝」孟浩然
　　沿溯非便习，风波厌苦辛。忽闻迁谷鸟，来报五陵春。
　　岭北回征帆，巴东问故人。桃源何处是，游子正迷津。

卷160_20 「东陂遇雨，率尔贻谢南池」孟浩然
　　田家春事起，丁壮就东陂。殷殷雷声作，森森雨足垂。
　　海虹晴始见，河柳润初移。予意在耕凿，因君问土宜。

卷160_21 「行至汝坟寄卢征君」孟浩然
　　行乏憩予驾，依然见汝坟。洛川方罢雪，嵩嶂有残云。
　　曳曳半空里，明明五色分。聊题一时兴，因寄卢征君。

卷160_22 「寄天台道士」孟浩然
　　海上求仙客，三山望几时。焚香宿华顶，裛露采灵芝。
　　屡蹑莓苔滑，将寻汗漫期。倘因松子去，长与世人辞。

卷160_23 「唐城馆中早发，寄杨使君」孟浩然
　　犯霜驱晓驾，数里见唐城。旅馆归心逼，荒村客思盈。
　　访人留后信，策蹇赴前程。欲识离魂断，长空听雁声。

卷160_24 「涧南即事，贻皎上人」孟浩然
　　弊庐在郭外，素产惟田园。左右林野旷，不闻朝市喧。
　　钓竿垂北涧，樵唱入南轩。书取幽栖事，将寻静者论。

卷160_25 「重酬李少府见赠」孟浩然
　　养疾衡檐下，由来浩气真。五行将禁火，十步任寻春。
　　致敬惟桑梓，邀欢即主人。回看后凋色，青翠有松筠。

卷160_26 「九日怀襄阳」孟浩然
　　去国似如昨，倏然经杪秋。岘山不可见，风景令人愁。
　　谁采篱下菊，应闲池上楼。宜城多美酒，归与葛强游。

卷160_27 「初出关旅亭夜坐，怀王大校书」孟浩然
　　向夕槐烟起，葱茏池馆曛。客中无偶坐，关外惜离群。
　　烛至萤光灭，荷枯雨滴闻。永怀芸阁友，寂寞滞扬云。

卷160_28 「人日登南阳驿门亭子，怀汉川诸友」孟浩然
　　朝来登陟处，不似艳阳时。异县殊风物，羁怀多所思。
　　剪花惊岁早，看柳讶春迟。未有南飞雁，裁书欲寄谁。

卷160_29 「早寒江上有怀（一作江上思归）」孟浩然
　　木落雁南度，北风江上寒。我家襄水上，遥隔楚云端。
　　乡泪客中尽，孤帆天际看。迷津欲有问，平海夕漫漫。

卷160_30 「闲园怀苏子」孟浩然
　　林园虽少事，幽独自多违。向夕开帘坐，庭阴落景微。
　　鸟过烟树宿，萤傍水轩飞。感念同怀子，京华去不归。

卷160_31 「同卢明府饯张郎中除义王府司马，海园作」孟浩然
　　上国山河列，贤王邸第开。故人分职去，潘令宠行来。
　　冠盖趋梁苑，江湘失楚材。豫愁轩骑动，宾客散池台。

卷160_32 「送张子容进士赴举」孟浩然
　　夕曛山照灭，送客出柴门。惆怅野中别，殷勤岐路言。
　　茂林予偃息，乔木尔飞翻。无使谷风诮，须令友道存。

卷160_33 「送张参明经举，兼向泾州觐省」孟浩然
　　十五彩衣年，承欢慈母前。孝廉因岁贡，怀橘向秦川。
　　四座推文举，中郎许仲宣。泛舟江上别，谁不仰神仙。

卷160_34 「送张祥之房陵」孟浩然
　　我家南渡头，惯习野人舟。日夕弄清浅，林湍逆上流。
　　山河据形胜，天地生豪酋。君意在利往，知音期自投。

卷160_35 「送吴宣从事（一作送苏六从军）」孟浩然
　　才有幕中士，宁无塞上勋。汉兵将灭虏，王粲始从军。
　　旌旆边庭去，山川地脉分。平生一匕首，感激赠夫君。

卷160_36 「送桓子之郢成礼」孟浩然
　　闻君驰彩骑，躞蹀指南荆。为结潘杨好，言过鄢郢城。
　　摽梅诗有赠，羔雁礼将行。今夜神仙女，应来感梦情。

卷160_37 「留别王侍御维」孟浩然
　　寂寂竟何待，朝朝空自归。欲寻芳草去，惜与故人违。
　　当路谁相假，知音世所稀。只应守索寞，还掩故园扉。

卷160_38 「早春润州送从弟还乡」孟浩然
　　兄弟游吴国，庭闱恋楚关。已多新岁感，更饯白眉还。
　　归泛西江水，离筵北固山。乡园欲有赠，梅柳著先攀。

卷160_39 「岘山饯房琯、崔宗之」孟浩然
　　贵贱平生隔，轩车是日来。青阳一觏止，云路豁然开。
　　祖道衣冠列，分亭驿骑催。方期九日聚，还待二星回。

卷160_40 「送谢录事之越」孟浩然
　　清旦江天迥，凉风西北吹。白云向吴会，征帆亦相随。
　　想到耶溪日，应探禹穴奇。仙书倘相示，予在此山陲。

卷160_41 「洛中送奚三还扬州」孟浩然
　　水国无边际，舟行共使风。羡君从此去，朝夕见乡中。
　　予亦离家久，南归恨不同。音书若有问，江上会相逢。

卷160_42 「送告八从军」孟浩然
　　男儿一片气，何必五车书。好勇方过我，多才便起予。
　　运筹将入幕，养拙就闲居。正待功名遂，从君继两疏。

卷160_43 「送元公之鄂渚，寻观主张骖鸾」孟浩然
　　桃花春水涨，之子忽乘流。岘首辞蛟浦，江中问鹤楼。
　　赠君青竹杖，送尔白蘋洲。应是神仙子，相期汗漫游。

卷160_44 「送王五昆季省觐」孟浩然
　　公子恋庭闱，劳歌涉海涯。水乘舟楫去，亲望老莱归。
　　斜日催乌鸟，清江照彩衣。平生急难意，遥仰鶺鴒飞。

卷160_45 「送崔遏」孟浩然
　　片玉来夸楚，治中作主人。江山增润色，词赋动阳春。
　　别馆当虚敞，离情任吐伸。因声两京旧，谁念卧漳滨。

卷160_46 「送卢少府使入秦」孟浩然
　　楚关望秦国，相去千里馀。州县勤王事，山河转使车。
　　祖筵江上列，离恨别前书。愿及芳年赏，娇莺二月初。

卷160_47 「送袁十岭南寻弟」孟浩然
　　早闻牛渚咏，今见鶺鴒心。羽翼嗟零落，悲鸣别故林。
　　苍梧白云远，烟水洞庭深。万里独飞去，南风迟尔音。

卷160_48 「永嘉别张子容」孟浩然
　　旧国余归楚，新年子北征。挂帆愁海路，分手恋朋情。
　　日夕故园意，汀洲春草生。何时一杯酒，重与季鹰倾。

卷160_49 「东京留别诸公（一题作京还别新丰诸友）」孟浩然
　　吾道昧所适，驱车还向东。主人开旧馆，留客醉新丰。
　　树绕温泉绿，尘遮晚日红。拂衣从此去，高步蹑华嵩。

卷160_50 「送袁太祝尉豫章」孟浩然
　　何幸遇休明，观光来上京。相逢武陵客，独送豫章行。
　　随牒牵黄绶，离群会墨卿。江南佳丽地，山水旧难名。

卷160_51 「都下送辛大之鄂」孟浩然
　　南国辛居士，言归旧竹林。未逢调鼎用，徒有济川心。
　　予亦忘机者，田园在汉阴。因君故乡去，遥寄式微吟。

卷160_52 「送席大」孟浩然
　　惜尔怀其宝，迷邦倦客游。江山历全楚，河洛越成周。
　　道路疲千里，乡园老一丘。知君命不偶，同病亦同忧。

卷160_53 「送贾升主簿之荆府」孟浩然
　　奉使推能者，勤王不暂闲。观风随按察，乘骑度荆关。
　　送别登何处，开筵旧岘山。征轩明日远，空望郢门间。

卷160_54 「送王大校书」孟浩然
　　导漾自嶓冢，东流为汉川。维桑君有意，解缆我开筵。
　　云雨从兹别，林端意渺然。尺书能不吝，时望鲤鱼传。

卷160_55 「游江西留别富阳裴、刘二少府」孟浩然
　　西上游江西，临流恨解携。千山叠成嶂，万水泻为溪。
　　石浅流难溯，藤长险易跻。谁怜问津者，岁晏此中迷。

卷160_56 「广陵别薛八（一题作送友东归）」孟浩然
　　士有不得志，栖栖吴楚间。广陵相遇罢，彭蠡泛舟还。
　　樯出江中树，波连海上山。风帆明日远，何处更追攀。

卷160_57 「送洗然弟进士举」孟浩然
　　献策金门去，承欢彩服违。以吾一日长，念尔聚星稀。
　　昏定须温席，寒多未授衣。桂枝如已擢，早逐雁南飞。

卷160_58 「崔明府宅夜观妓」孟浩然
　　白日既云暮，朱颜亦已酡。画堂初点烛，金幌半垂罗。
　　长袖平阳曲，新声子夜歌。从来惯留客，兹夕为谁多。

卷160_59 「同卢明府早秋宴张郎中海亭」孟浩然
　　侧听弦歌宰，文书游夏徒。故园欣赏竹，为邑幸来苏。
　　华省曾联事，仙舟复与俱。欲知临泛久，荷露渐成珠。

卷160_60 「卢明府早秋宴张郎中海园即事，得秋字（一作卢象诗）」孟浩然
　　邑有弦歌宰，翔鸾狎野鸥。眷言华省旧，暂拂海池游。
　　郁岛藏深竹，前溪对舞楼。更闻书即事，云物是清秋。

卷160_61 「宴荣二山池（一题作宴荣山人池亭）」孟浩然
　　甲第开金穴，荣期乐自多。枥嘶支遁马，池养右军鹅。
　　竹引携琴入，花邀载酒过。山公来取醉，时唱接z5歌。

卷160_43 「夏日与崔二十一同集卫明府宅（一作宴卫明府宅遇北使）」孟浩然
　　言避一时暑，池亭五月开。喜逢金马客，同饮玉人杯。
　　舞鹤乘轩至，游鱼拥钓来。座中殊未起，箫管莫相催。

卷160_44 「清明日宴梅道士房」孟浩然
　　林卧愁春尽，开轩览物华。忽逢青鸟使，邀入赤松家。
　　丹灶初开火，仙桃正落花。童颜若可驻，何惜醉流霞。

卷160_45 「寒夜张明府宅宴」孟浩然
　　瑞雪初盈尺，寒宵始半更。列筵邀酒伴，刻烛限诗成。
　　香炭金炉暖，娇弦玉指清。醉来方欲卧，不觉晓鸡鸣。

卷160_46 「宴张别驾新斋」孟浩然
　　世业传珪组，江城佐股肱。高斋征学问，虚薄滥先登。
　　讲论陪诸子，文章得旧朋。士元多赏激，衰病恨无能。

卷160_47 「与诸子登岘山」孟浩然
　　人事有代谢，往来成古今。江山留胜迹，我辈复登临。
　　水落鱼梁浅，天寒梦泽深。羊公碑字在，读罢泪沾襟。

卷160_48 「与杭州薛司户登樟亭楼作」孟浩然
　　水楼一登眺，半出青林高。帟幕英僚敞，芳筵下客叨。
　　山藏伯禹穴，城压伍胥涛。今日观溟涨，垂纶学钓鳌。

卷160_49 「寻天台山」孟浩然
　　吾友太乙子，餐霞卧赤城。欲寻华顶去，不惮恶溪名。
　　歇马凭云宿，扬帆截海行。高高翠微里，遥见石梁横。

卷160_50 「同曹三御史行泛湖归越」孟浩然
　　秋入诗人意，巴歌和者稀。泛湖同逸旅，吟会是思归。
　　白简徒推荐，沧洲已拂衣。杳冥云外去，谁不羡鸿飞。

卷160_51 「晚泊浔阳望庐山」孟浩然
　　挂席几千里，名山都未逢。泊舟浔阳郭，始见香炉峰。
　　尝读远公传，永怀尘外踪。东林精舍近，日暮但闻钟。

卷160_52 「陪张丞相登嵩阳楼」孟浩然
　　独步人何在，嵩阳有故楼。岁寒问耆旧，行县拥诸侯。
　　林莽北弥望，沮漳东会流。客中遇知己，无复越乡忧。

卷160_53 「武陵泛舟」孟浩然
　　武陵川路狭，前棹入花林。莫测幽源里，仙家信几深。
　　水回青嶂合，云度绿溪阴。坐听闲猿啸，弥清尘外心。

卷160_54 「与颜钱塘登障楼望潮作」孟浩然
　　百里闻雷震，鸣弦暂辍弹。府中连骑出，江上待潮观。
　　照日秋云迥，浮天渤澥宽。惊涛来似雪，一坐凛生寒。

卷160_55 「姚开府山池」孟浩然
　　主人新邸第，相国旧池台。馆是招贤辟，楼因教舞开。
　　轩车人已散，箫管凤初来。今日龙门下，谁知文举才。

卷160_56 「夏日浮舟过陈大水亭（一作浮舟过滕逸人别业）」孟浩然
　　水亭凉气多，闲棹晚来过。涧影见松竹，潭香闻芰荷。
　　野童扶醉舞，山鸟助酣歌。幽赏未云遍，烟光奈夕何。

卷160_57 「与白明府游江」孟浩然
　　故人来自远，邑宰复初临。执手恨为别，同舟无异心。
　　沿洄洲渚趣，演漾弦歌音。谁识躬耕者，年年梁甫吟。

卷160_58 「游凤林寺西岭」孟浩然
　　共喜年华好，来游水石间。烟容开远树，春色满幽山。
　　壶酒朋情洽，琴歌野兴闲。莫愁归路暝，招月伴人还。

卷160_59 「秋日陪李侍御渡松滋江」孟浩然
　　南纪西江阔，皇华御史雄。截流宁假楫，挂席自生风。
　　僚寀争攀鹢，鱼龙亦避骢。坐听白雪唱，翻入棹歌中。

卷160_60 「陪独孤使君同与萧员外证登万山亭」孟浩然
　　万山青嶂曲，千骑使君游。神女鸣环佩，仙郎接献酬。
　　遍观云梦野，自爱江城楼。何必东南守，空传沈隐侯。

卷160_61 「秋登张明府海亭」孟浩然
　　海亭秋日望，委曲见江山。染翰聊题壁，倾壶一解颜。
　　歌逢彭泽令，归赏故园间。予亦将琴史，栖迟共取闲。

卷160_62 「临涣裴明府席遇张十一、房六」孟浩然
　　河县柳林边，河桥晚泊船。文叨才子会，官喜故人连。
　　笑语同今夕，轻肥异往年。晨风理归棹，吴楚各依然。

卷160_63 「梅道士水亭」孟浩然
　　傲吏非凡吏，名流即道流。隐居不可见，高论莫能酬。
　　水接仙源近，山藏鬼谷幽。再来迷处所，花下问渔舟。

卷160_64 「游景空寺兰若」孟浩然
　　龙象经行处，山腰度石关。屡迷青嶂合，时爱绿萝闲。
　　宴息花林下，高谈竹屿间。寥寥隔尘事，疑是入鸡山。

卷160_65 「陪李侍御访聪上人禅居（一作陪柏台友访聪上人）」孟浩然
　　欣逢柏台友，共谒聪公禅。石室无人到，绳床见虎眠。
　　阴崖常抱雪，枯涧为生泉。出处虽云异，同欢在法筵。

卷160_66 「游精思观回，王白云在后」孟浩然
　　出谷未停午，到家日已曛。回瞻下山路，但见牛羊群。
　　樵子暗相失，草虫寒不闻。衡门犹未掩，伫立望夫君。

卷160_67 「夏日辨玉法师茅斋」孟浩然
　　夏日茅斋里，无风坐亦凉。竹林深笋穊，藤架引梢长。
　　燕觅巢窠处，蜂来造蜜房。物华皆可玩，花蕊四时芳。

卷160_68 「与张折冲游耆闍寺」孟浩然
　　释子弥天秀，将军武库才。横行塞北尽，独步汉南来。
　　贝叶传金口，山楼作赋开。因君振嘉藻，江楚气雄哉。

卷160_69 「游精思，题观主山房」孟浩然
　　误入桃源里，初怜竹径深。方知仙子宅，未有世人寻。
　　舞鹤过闲砌，飞猿啸密林。渐通玄妙理，深得坐忘心。

卷160_70 「宿立公房」孟浩然
　　支遁初求道，深公笑买山。何如石岩趣，自入户庭间。
　　苔涧春泉满，萝轩夜月闲。能令许玄度，吟卧不知还。

卷160_71 「寻陈逸人故居」孟浩然
　　人事一朝尽，荒芜三径休。始闻漳浦卧，奄作岱宗游。
　　池水犹含墨，风云已落秋。今宵泉壑里，何处觅藏舟。

卷160_72 「寻梅道士（一作寻梅道士张山人）」孟浩然
　　彭泽先生柳，山阴道士鹅。我来从所好，停策汉阴多。
　　重以观鱼乐，因之鼓枻歌。崔徐迹未朽，千载揖清波。

卷160_73 「陪姚使君题惠上人房」孟浩然
　　带雪梅初暖，含烟柳尚青。来窥童子偈，得听法王经。
　　会理知无我，观空厌有形。迷心应觉悟，客思未遑宁。

卷160_74 「晚春题远上人南亭」孟浩然
　　给园支遁隐，虚寂养身和。春晚群木秀，间关黄鸟歌。
　　林栖居士竹，池养右军鹅。炎月北窗下，清风期再过。

卷160_75 「题大禹寺义公禅房」孟浩然
　　义公习禅处，结构依空林。户外一峰秀，阶前群壑深。
　　夕阳连雨足，空翠落庭阴。看取莲花净，应知不染心。

卷160_76 「寻白鹤岩张子容隐居」孟浩然
　　白鹤青岩半，幽人有隐居。阶庭空水石，林壑罢樵渔。
　　岁月青松老，风霜苦竹疏。睹兹怀旧业，回策返吾庐。

卷160_77 「题融公兰若（一作题容山主兰若）」孟浩然
　　精舍买金开，流泉绕砌回。芰荷薰讲席，松柏映香台。
　　法雨晴飞去，天花昼下来。谈玄殊未已，归骑夕阳催。

卷160_78 「过景空寺故融公兰若（或作过潜上人旧房、悼正弘禅师）」孟浩然
　　池上青莲宇，林间白马泉。故人成异物，过客独潸然。
　　既礼新松塔，还寻旧石筵。平生竹如意，犹挂草堂前。

卷160_79 「题张野人园庐」孟浩然
　　与君园庐并，微尚颇亦同。耕钓方自逸，壶觞趣不空。
　　门无俗士驾，人有上皇风。何处先贤传，惟称庞德公。

卷160_80 「李少府与杨九再来」孟浩然
　　弱岁早登龙，今来喜再逢。如何春月柳，犹忆岁寒松。
　　烟火临寒食，笙歌达曙钟。喧喧斗鸡道，行乐羡朋从。

卷160_81 「寻张五回夜园作」孟浩然
　　闻就庞公隐，移居近洞湖。兴来林是竹，归卧谷名愚。
　　挂席樵风便，开轩琴月孤。岁寒何用赏，霜落故园芜。

卷160_82 「裴司士、员司户见寻（一题作裴司士见访）」孟浩然
　　府僚能枉驾，家酝复新开。落日池上酌，清风松下来。
　　厨人具鸡黍，稚子摘杨梅。谁道山公醉，犹能骑马回。

卷160_83 「春中喜王九相寻（一题作晚春）」孟浩然
　　二月湖水清，家家春鸟鸣。林花扫更落，径草踏还生。
　　酒伴来相命，开尊共解酲。当杯已入手，歌妓莫停声。

卷160_84 「李氏园林卧疾」孟浩然
　　我爱陶家趣，园林无俗情。春雷百卉坼，寒食四邻清。
　　伏枕嗟公干，归山羡子平。年年白社客，空滞洛阳城。

卷160_85 「过故人庄」孟浩然
　　故人具鸡黍，邀我至田家。绿树村边合，青山郭外斜。
　　开筵面场圃，把酒话桑麻。待到重阳日，还来就菊花。

卷160_86 「张七及辛大见寻南亭醉作（一作张七及辛大见访）」孟浩然
　　山公能饮酒，居士好弹筝。世外交初得，林中契已并。
　　纳凉风飒至，逃暑日将倾。便就南亭里，馀尊惜解酲。

卷160_87 「岁暮归南山（一题作归故园作，一作归终南山）」孟浩然
　　北阙休上书，南山归敝庐。不才明主弃，多病故人疏。
　　白发催年老，青阳逼岁除。永怀愁不寐，松月夜窗虚。

卷160_88 「南山下与老圃期种瓜」孟浩然
　　樵牧南山近，林闾北郭赊。先人留素业，老圃作邻家。
　　不种千株橘，惟资五色瓜。邵平能就我，开径剪蓬麻。

卷160_89 「溯江至武昌」孟浩然
　　家本洞湖上，岁时归思催。客心徒欲速，江路苦邅回。
　　残冻因风解，新正度腊开。行看武昌柳，仿佛映楼台。

卷160_90 「舟中晓望」孟浩然
　　挂席东南望，青山水国遥。舳舻争利涉，来往接风潮。
　　问我今何去，天台访石桥。坐看霞色晓，疑是赤城标。

卷160_91 「自洛之越」孟浩然
　　皇皇三十载，书剑两无成。山水寻吴越，风尘厌洛京。
　　扁舟泛湖海，长揖谢公卿。且乐杯中物，谁论世上名。

卷160_92 「途中遇晴」孟浩然
　　已失巴陵雨，犹逢蜀坂泥。天开斜景遍，山出晚云低。
　　馀湿犹沾草，残流尚入溪。今宵有明月，乡思远凄凄。

卷160_93 「归至郢中」孟浩然
　　远游经海峤，返棹归山阿。日夕见乔木，乡关在伐柯。
　　愁随江路尽，喜入郢门多。左右看桑土，依然即匪他。

卷160_94 「夕次蔡阳馆」孟浩然
　　日暮马行疾，城荒人住稀。听歌知近楚，投馆忽如归。
　　鲁堰田畴广，章陵气色微。明朝拜嘉庆，须著老莱衣。

卷160_95 「他乡七夕」孟浩然
　　他乡逢七夕，旅馆益羁愁。不见穿针妇，空怀故国楼。
　　绪风初减热，新月始临秋。谁忍窥河汉，迢迢问斗牛。

卷160_96 「夜泊牛渚，趁薛八船不及」孟浩然
　　星罗牛渚夕，风退鹢舟迟。浦溆尝同宿，烟波忽间之。
　　榜歌空里失，船火望中疑。明发泛潮海，茫茫何处期。

卷160_97 「晓入南山」孟浩然
　　瘴气晓氛氲，南山复水云。鲲飞今始见，鸟坠旧来闻。
　　地接长沙近，江从汨渚分。贾生曾吊屈，予亦痛斯文。

卷160_98 「夜渡湘水（一作崔国辅诗）」孟浩然
　　客舟贪利涉，暗里渡湘川。露气闻芳杜，歌声识采莲。
　　榜人投岸火，渔子宿潭烟。行侣时相问，浔阳何处边。

卷160_99 「赴京途中遇雪」孟浩然
　　迢递秦京道，苍茫岁暮天。穷阴连晦朔，积雪满山川。
　　落雁迷沙渚，饥乌集野田。客愁空伫立，不见有人烟。

卷160_100 「途次望乡」孟浩然
　　客行愁落日，乡思重相催。况在他山外，天寒夕鸟来。
　　雪深迷郢路，云暗失阳台。可叹凄惶子，高歌谁为媒。

卷160_101 「永嘉上浦馆逢张八子容（一题作永嘉浦逢张子容客卿）」孟浩然
　　逆旅相逢处，江村日暮时。众山遥对酒，孤屿共题诗。
　　廨宇邻蛟室，人烟接岛夷。乡园万馀里，失路一相悲。

卷160_102 「宿武阳即事（一作宿武阳川）」孟浩然
　　川暗夕阳尽，孤舟泊岸初。岭猿相叫啸，潭嶂似空虚。
　　就枕灭明烛，扣舷闻夜渔。鸡鸣问何处，人物是秦馀。

卷160_103 「渡扬子江」孟浩然
　　桂楫中流望，京江两畔明。林开扬子驿，山出润州城。
　　海尽边阴静，江寒朔吹生。更闻枫叶下，淅沥度秋声。

卷160_104 「田家元日」孟浩然
　　昨夜斗回北，今朝岁起东。我年已强仕，无禄尚忧农。
　　桑野就耕父，荷锄随牧童。田家占气候，共说此年丰。

卷160_105 「九日得新字」孟浩然
　　初九未成旬，重阳即此晨。登高闻古事，载酒访幽人。
　　落帽恣欢饮，授衣同试新。茱萸正可佩，折取寄情亲。

卷160_106 「除夜乐城逢张少府」孟浩然
　　云海泛瓯闽，风潮泊岛滨。何知岁除夜，得见故乡亲。
　　余是乘槎客，君为失路人。平生复能几，一别十馀春。

卷160_107 「岁除夜会乐城张少府宅」孟浩然
　　畴昔通家好，相知无间然。续明催画烛，守岁接长筵。
　　旧曲梅花唱，新正柏酒传。客行随处乐，不见度年年。

卷160_108 「寒夜」孟浩然
　　闺夕绮窗闭，佳人罢缝衣。理琴开宝匣，就枕卧重帏。
　　夜久灯花落，薰笼香气微。锦衾重自暖，遮莫晓霜飞。

卷160_109 「赋得盈盈楼上女」孟浩然
　　夫婿久离别，青楼空望归。妆成卷帘坐，愁思懒缝衣。
　　燕子家家入，杨花处处飞。空床难独守，谁为报金徽。

卷160_110 「春意（一题作春怨）」孟浩然
　　佳人能画眉，妆罢出帘帷。照水空自爱，折花将遗谁。
　　春情多艳逸，春意倍相思。愁心极杨柳，一种乱如丝。

卷160_111 「闺情」孟浩然
　　一别隔炎凉，君衣忘短长。裁缝无处等，以意忖情量。
　　畏瘦疑伤窄，防寒更厚装。半啼封裹了，知欲寄谁将。

卷160_112 「美人分香」孟浩然
　　艳色本倾城，分香更有情。髻鬟垂欲解，眉黛拂能轻。
　　舞学平阳态，歌翻子夜声。春风狭斜道，含笑待逢迎。

卷160_113 「伤岘山云表观主」孟浩然
　　少小学书剑，秦吴多岁年。归来一登眺，陵谷尚依然。
　　岂意餐霞客，溘随朝露先。因之问闾里，把臂几人全。

卷160_114 「题梧州陈司马山斋（一作宋之问诗）」孟浩然
　　南国无霜霰，连年对物华。青林暗换叶，红蕊亦开花。
　　春去无山鸟，秋来见海槎。流芳虽可悦，会自泣长沙。

卷160_115 「岁除夜有怀（一题作除夜）」孟浩然
　　迢递三巴路，羁危万里身。乱山残雪夜，孤烛异乡人。
　　渐与骨肉远，转于奴仆亲。那堪正飘泊，来日岁华新。

卷160_116 「登安阳城楼」孟浩然
　　县城南面汉江流，江涨开成南雍州。才子乘春来骋望，
　　群公暇日坐销忧。楼台晚映青山郭，罗绮晴骄绿水洲。
　　向夕波摇明月动，更疑神女弄珠游。

卷160_117 「登万岁楼」孟浩然
　　万岁楼头望故乡，独令乡思更茫茫。天寒雁度堪垂泪，
　　日落猿啼欲断肠。曲引古堤临冻浦，斜分远岸近枯杨。
　　今朝偶见同袍友，却喜家书寄八行。

卷160_118 「除夜有怀」孟浩然
　　五更钟漏欲相催，四气推迁往复回。帐里残灯才去焰，
　　炉中香气尽成灰。渐看春逼芙蓉枕，顿觉寒销竹叶杯。
　　守岁家家应未卧，相思那得梦魂来。

卷160_119 「春情」孟浩然
　　青楼晓日珠帘映，红粉春妆宝镜催。已厌交欢怜枕席，
　　相将游戏绕池台。坐时衣带萦纤草，行即裙裾扫落梅。
　　更道明朝不当作，相期共斗管弦来。

卷160_120 「长安早春（一作张子容诗）」孟浩然
　　关戍惟东井，城池起北辰。咸歌太平日，共乐建寅春。
　　雪尽青山树，冰开黑水滨。草迎金埒马，花伴玉楼人。
　　鸿渐看无数，莺歌听欲频。何当遂荣擢，归及柳条新。

卷160_121 「荆门上张丞相」孟浩然
　　共理分荆国，招贤愧不材。召南风更阐，丞相阁还开。
　　觏止欣眉睫，沉沦拔草莱。坐登徐孺榻，频接李膺杯。
　　始慰蝉鸣柳，俄看雪间梅。四时年籥尽，千里客程催。
　　日下瞻归翼，沙边厌曝鳃。伫闻宣室召，星象列三台。

卷160_122 「陪张丞相登荆城楼，因寄蓟州张使君及浪泊戍主刘家」孟浩然
　　蓟门天北畔，铜柱日南端。出守声弥远，投荒法未宽。
　　侧身聊倚望，携手莫同欢。白璧无瑕玷，青松有岁寒。
　　府中丞相阁，江上使君滩。兴尽回舟去，方知行路难。

卷160_123 「陪张丞相祠紫盖山，途经玉泉寺」孟浩然
　　望秩宣王命，斋心待漏行。青衿列胄子，从事有参卿。
　　五马寻归路，双林指化城。闻钟度门近，照胆玉泉清。
　　皂盖依松憩，缁徒拥锡迎。天宫上兜率，沙界豁迷明。
　　欲就终焉志，恭闻智者名。人随逝水没，波逐覆舟倾。
　　想像若在眼，周流空复情。谢公还欲卧，谁与济苍生。

卷160_124 「陪张丞相自松滋江东泊渚宫」孟浩然
　　放溜下松滋，登舟命楫师。讵忘经济日，不惮沍寒时。
　　洗帻岂独古，濯缨良在兹。政成人自理，机息鸟无疑。
　　云物凝孤屿，江山辨四维。晚来风稍急，冬至日行迟。
　　腊响惊云梦，渔歌激楚辞。渚宫何处是，川暝欲安之。

卷160_125 「和张判官登万山亭，因赠洪府都督韩公」孟浩然
　　韩公是襄士，日赏城西岑。结构意不浅，岩潭趣转深。
　　皇华一动咏，荆国几谣吟。旧径兰勿剪，新堤柳欲阴。
　　砌傍馀怪石，沙上有闲禽。自牧豫章郡，空瞻枫树林。
　　因声寄流水，善听在知音。耆旧眇不接，崔徐无处寻。
　　物情多贵远，贤俊岂无今。迟尔长江暮，澄清一洗心。

卷160_126 「和宋太史北楼新亭」孟浩然
　　返耕意未遂，日夕登城隅。谁道山林近，坐为符竹拘。
　　丽谯非改作，轩槛是新图。远水自嶓冢，长云吞具区。
　　愿随江燕贺，羞逐府僚趋。欲识狂歌者，丘园一竖儒。

卷160_127 「赠萧少府」孟浩然
　　上德如流水，安仁道若山。闻君秉高节，而得奉清颜。
　　鸿渐升仪羽，牛刀列下班。处腴能不润，居剧体常闲。
　　去诈人无谄，除邪吏息奸。欲知清与洁，明月照澄湾。

卷160_128 「秦中苦雨思归，赠袁左丞、贺侍郎」孟浩然
　　苦学三十载，闭门江汉阴。用贤遭圣日，羁旅属秋霖。
　　岂直昏垫苦，亦为权势沈。二毛催白发，百镒罄黄金。
　　泪忆岘山堕，愁怀湘水深。谢公积愤懑，庄舄空谣吟。
　　跃马非吾事，狎鸥宜我心。寄言当路者，去矣北山岑。

卷160_129 「同张明府碧溪赠答」孟浩然
　　别业闻新制，同声和者多。还看碧溪答，不羡绿珠歌。
　　自有阳台女，朝朝拾翠过。绮筵铺锦绣，妆牖闭藤萝。
　　秩满休闲日，春馀景气和。仙凫能作伴，罗袜共凌波。
　　曲岛寻花药，回潭折芰荷。更怜斜日照，红粉艳青娥。

卷160_130 「久滞越中，贻谢南池、会稽贺少府」孟浩然
　　陈平无产业，尼父倦东西。负郭昔云翳，问津今亦迷。
　　未能忘魏阙，空此滞秦稽。两见夏云起，再闻春鸟啼。
　　怀仙梅福市，访旧若耶溪。圣主贤为宝，君何隐遁栖。

卷160_131 「送韩使君除洪州都曹（韩公父常为襄州使）」孟浩然
　　述职抚荆衡，分符袭宠荣。往来看拥传，前后赖专城。
　　勿翦棠犹在，波澄水更清。重推江汉理，旋改豫章行。
　　召父多遗爱，羊公有令名。衣冠列祖道，耆旧拥前旌。
　　岘首晨风送，江陵夜火迎。无才惭孺子，千里愧同声。

卷160_132 「送莫甥兼诸昆弟从韩司马入西军」孟浩然
　　念尔习诗礼，未曾违户庭。平生早偏露，万里更飘零。
　　坐弃三牲养，行观八阵形。饰装辞故里，谋策赴边庭。
　　壮志吞鸿鹄，遥心伴鶺鴒.所从文且武，不战自应宁。

卷160_133 「岘山送萧员外之荆州」孟浩然
　　岘山江岸曲，郢水郭门前。自古登临处，非今独黯然。
　　亭楼明落照，井邑秀通川。涧竹生幽兴，林风入管弦。
　　再飞鹏激水，一举鹤冲天。伫立三荆使，看君驷马旋。

卷160_134 「送王昌龄之岭南」孟浩然
　　洞庭去远近，枫叶早惊秋。岘首羊公爱，长沙贾谊愁。
　　土毛无缟纻，乡味有槎头。已抱沈痼疾，更贻魑魅忧。
　　数年同笔砚，兹夕间衾裯.意气今何在，相思望斗牛。

卷160_135 「岘山送张去非游巴东（一题作岘山亭送朱大）」孟浩然
　　岘山南郭外，送别每登临。沙岸江村近，松门山寺深。
　　一言予有赠，三峡尔将寻。祖席宜城酒，征途云梦林。
　　蹉跎游子意，眷恋故人心。去矣勿淹滞，巴东猿夜吟。

卷160_136 「奉先张明府休沐还乡，海亭宴集（探得阶字）」孟浩然
　　自君理畿甸，予亦经江淮。万里书信断，数年云雨乖。
　　归来休浣日，始得赏心谐。朱绂恩虽重，沧洲趣每怀。
　　树低新舞阁，山对旧书斋。何以发秋兴，阴虫鸣夜阶。

卷160_137 「宴张记室宅」孟浩然
　　甲第金张馆，门庭车骑多。家封汉阳郡，文会楚材过。
　　曲岛浮觞酌，前山入咏歌。妓堂花映发，书阁柳逶迤。
　　玉指调筝柱，金泥饰舞罗。宁知书剑者，岁月独蹉跎。

卷160_138 「宴崔明府宅夜观妓」孟浩然
　　画堂观妙妓，长夜正留宾。烛吐莲花艳，妆成桃李春。
　　髻鬟低舞席，衫袖掩歌唇。汗湿偏宜粉，罗轻讵著身。
　　调移筝柱促，欢会酒杯频。倘使曹王见，应嫌洛浦神。

卷160_139 「卢明府九日岘山宴袁使君、张郎中、崔员外」孟浩然
　　宇宙谁开辟，江山此郁盘。登临今古用，风俗岁时观。
　　地理荆州分，天涯楚塞宽。百城今刺史，华省旧郎官。
　　共美重阳节，俱怀落帽欢。酒邀彭泽载，琴辍武城弹。
　　献寿先浮菊，寻幽或藉兰。烟虹铺藻翰，松竹挂衣冠。
　　叔子神如在，山公兴未阑。传闻骑马醉，还向习池看。

卷160_140 「登龙兴寺阁」孟浩然
　　阁道乘空出，披轩远目开。逶迤见江势，客至屡缘回。
　　兹郡何填委，遥山复几哉。苍苍皆草木，处处尽楼台。
　　骤雨一阳散，行舟四海来。鸟归馀兴远，周览更裴回。

卷160_141 「登总持寺浮图」孟浩然
　　半空跻宝塔，晴望尽京华。竹绕渭川遍，山连上苑斜。
　　四门开帝宅，阡陌俯人家。累劫从初地，为童忆聚沙。
　　一窥功德见，弥益道心加。坐觉诸天近，空香送落花。

卷160_142 「与崔二十一游镜湖，寄包、贺二公」孟浩然
　　试览镜湖物，中流到底清。不知鲈鱼味，但识鸥鸟情。
　　帆得樵风送，春逢谷雨晴。将探夏禹穴，稍背越王城。
　　府掾有包子，文章推贺生。沧浪醉后唱，因此寄同声。

卷160_143 「夜登孔伯昭南楼，时沈太清、朱升在座」孟浩然
　　谁家无风月，此地有琴尊。山水会稽郡，诗书孔氏门。
　　再来值秋杪，高阁夜无喧。华烛罢然蜡，清弦方奏鹍.
　　沈生隐侯胤，朱子买臣孙。好我意不浅，登兹共话言。

卷160_144 「陪卢明府泛舟回作」孟浩然
　　百里行春返，清流逸兴多。鹢舟随雁泊，江火共星罗。
　　已救田家旱，仍医俗化讹。文章推后辈，风雅激颓波。
　　高岸迷陵谷，新声满棹歌。犹怜不才子，白首未登科。

卷160_145 「腊月八日于剡县石城寺礼拜」孟浩然
　　石壁开金像，香山倚铁围。下生弥勒见，回向一心归。
　　竹柏禅庭古，楼台世界稀。夕岚增气色，馀照发光辉。
　　讲席邀谈柄，泉堂施浴衣。愿承功德水，从此濯尘机。

卷160_146 「同独孤使君东斋作」孟浩然
　　郎官旧华省，天子命分忧。襄土岁频旱，随车雨再流。
　　云阴自南楚，河润及东周。廨宇宜新霁，田家贺有秋。
　　竹间残照入，池上夕阳浮。寄谢东阳守，何如八咏楼。

卷160_147 「同王九题就师山房」孟浩然
　　晚憩支公室，故人逢右军。轩窗避炎暑，翰墨动新文。
　　竹蔽檐前日，雨随阶下云。周游清荫遍，吟卧夕阳曛。
　　江静棹歌歇，溪深樵语闻。归途未忍去，携手恋清芬。

卷160_148 「冬至后过吴、张二子檀溪别业」孟浩然
　　卜筑因自然，檀溪不更穿。园庐二友接，水竹数家连。
　　直与南山对，非关选地偏。草堂时偃曝，兰枻日周旋。
　　外事情都远，中流性所便。闲垂太公钓，兴发子猷船。
　　余亦幽栖者，经过窃慕焉。梅花残腊月，柳色半春天。
　　鸟泊随阳雁，鱼藏缩项鳊。停杯问山简，何似习池边。

卷160_149 「韩大使东斋会岳上人、诸学士」孟浩然
　　郡守虚陈榻，林间召楚材。山川祈雨毕，云物喜晴开。
　　抗礼尊缝掖，临流揖渡杯。徒攀朱仲李，谁荐和羹梅。
　　翰墨缘情制，高深以意裁。沧洲趣不远，何必问蓬莱。

卷160_150 「上巳日涧南园期王山人、陈七诸公不至」孟浩然
　　摇艇候明发，花源弄晚春。在山怀绮季，临汉忆荀陈。
　　上巳期三月，浮杯兴十旬。坐歌空有待，行乐恨无邻。
　　日晚兰亭北，烟开曲水滨。浴蚕逢姹女，采艾值幽人。
　　石壁堪题序，沙场好解绅。群公望不至，虚掷此芳晨。

卷160_151 「齿坐呈山南诸隐」孟浩然
　　习公有遗坐，高在白云陲。樵子不见识，山僧赏自知。
　　以余为好事，携手一来窥。竹露闲夜滴，松风清昼吹。
　　从来抱微尚，况复感前规。于此无奇策，苍生奚以为。

卷160_152 「来闍黎新亭作」孟浩然
　　八解禅林秀，三明给苑才。地偏香界远，心净水亭开。
　　傍险山查立，寻幽石径回。瑞花长自下，灵药岂须栽。
　　碧网交红树，清泉尽绿苔。戏鱼闻法聚，闲鸟诵经来。
　　弃象玄应悟，忘言理必该。静中何所得，吟咏也徒哉。

卷160_153 「西山寻辛谔」孟浩然
　　漾舟寻水便，因访故人居。落日清川里，谁言独羡鱼。
　　石潭窥洞彻，沙岸历纡徐。竹屿见垂钓，茅斋闻读书。
　　款言忘景夕，清兴属凉初。回也一瓢饮，贤哉常晏如。

卷160_154 「题长安主人壁」孟浩然
　　久废南山田，叨陪东阁贤。欲随平子去，犹未献甘泉。
　　枕籍琴书满，褰帷远岫连。我来如昨日，庭树忽鸣蝉。
　　促织惊寒女，秋风感长年。授衣当九月，无褐竟谁怜。

卷160_155 「行出东山望汉川（一题作行至汉川作）」孟浩然
　　异县非吾土，连山尽绿篁。平田出郭少，盘坂入云长。
　　万壑归於汉，千峰划彼苍。猿声乱楚峡，人语带巴乡。
　　石上攒椒树，藤间缀蜜房。雪馀春未暖，岚解昼初阳。
　　征马疲登顿，归帆爱渺茫。坐欣沿溜下，信宿见维桑。

卷160_156 「夜泊宣城界（一题作旅行欲泊宣州界）」孟浩然
　　西塞沿江岛，南陵问驿楼。湖平津济阔，风止客帆收。
　　去去怀前浦，茫茫泛夕流。石逢罗刹碍，山泊敬亭幽。
　　火识梅根冶，烟迷杨叶洲。离家复水宿，相伴赖沙鸥。

卷160_157 「下赣石」孟浩然
　　赣石三百里，沿洄千嶂间。沸声常活活，洊势亦潺潺。
　　跳沫鱼龙沸，垂藤猿狖攀。榜人苦奔峭，而我忘险艰。
　　放溜情弥惬，登舻目自闲。暝帆何处宿，遥指落星湾。

卷160_158 「初年乐城馆中卧疾怀归作」孟浩然
　　异县天隅僻，孤帆海畔过。往来乡信断，留滞客情多。
　　腊月闻雷震，东风感岁和。蛰虫惊户穴，巢鹊眄庭柯。
　　徒对芳尊酒，其如伏枕何。归屿理舟楫，江海正无波。

卷160_159 「醉后赠马四」孟浩然
　　四海重然诺，吾尝闻白眉。秦城游侠客，相得半酣时。

卷160_160 「赠王九」孟浩然
　　日暮田家远，山中勿久淹。归人须早去，稚子望陶潜。

卷160_161 「登岘山亭，寄晋陵张少府」孟浩然
　　岘首风湍急，云帆若鸟飞。凭轩试一问，张翰欲来归。

卷160_162 「送朱大入秦」孟浩然
　　游人武陵去，宝剑直千金。分手脱相赠，平生一片心。

卷160_163 「送友人之京」孟浩然
　　君登青云去，予望青山归。云山从此别，泪湿薜萝衣。

卷160_164 「送张郎中迁京」孟浩然
　　碧溪常共赏，朱邸忽迁荣。豫有相思意，闻君琴上声。

卷160_165 「同张将蓟门观灯」孟浩然
　　异俗非乡俗，新年改故年。蓟门看火树，疑是烛龙燃。

卷160_166 「张郎中梅园中」孟浩然
　　绮席铺兰杜，珠盘折芰荷。故园留不住，应是恋弦歌。

卷160_167 「北涧泛舟」孟浩然
　　北涧流恒满，浮舟触处通。沿洄自有趣，何必五湖中。

卷160_168 「春晓」孟浩然
　　春眠不觉晓，处处闻啼鸟。夜来风雨声，花落知多少。

卷160_169 「洛中访袁拾遗不遇」孟浩然
　　洛阳访才子，江岭作流人。闻说梅花早，何如北地春。

卷160_170 「寻菊花潭主人不遇」孟浩然
　　行至菊花潭，村西日已斜。主人登高去，鸡犬空在家。

卷160_171 「檀溪寻故人（一题作檀溪寻古）」孟浩然
　　花伴成龙竹，池分跃马溪。田园人不见，疑向洞中栖。

卷160_172 「扬子津望京口」孟浩然
　　北固临京口，夷山近海滨。江风白浪起，愁杀渡头人。

卷160_173 「同储十二洛阳道中作」孟浩然
　　珠弹繁华子，金羁游侠人。酒酣白日暮，走马入红尘。

卷160_174 「初下浙江舟中口号」孟浩然
　　八月观潮罢，三江越海浔。回瞻魏阙路，空复子牟心。

卷160_175 「宿建德江」孟浩然
　　移舟泊烟渚，日暮客愁新。野旷天低树，江清月近人。

卷160_176 「问舟子」孟浩然
　　向夕问舟子，前程复几多。湾头正堪泊，淮里足风波。

卷160_177 「戏题（一作戏赠主人）」孟浩然
　　客醉眠未起，主人呼解酲。已言鸡黍熟，复道瓮头清。

卷160_178 「凉州词」孟浩然
　　浑成紫檀金屑文，作得琵琶声入云。
　　胡地迢迢三万里，那堪马上送明君。
　　异方之乐令人悲，羌笛胡笳不用吹。
　　坐看今夜关山月，思杀边城游侠儿。

卷160_179 「送新安张少府归秦中（一题作越中送人归秦中）」孟浩然
　　试登秦岭望秦川，遥忆青门春可怜。
　　仲月送君从此去，瓜时须及邵平田。

卷160_180 「送杜十四之江南（一题作送杜晃进士之东吴）」孟浩然
　　荆吴相接水为乡，君去春江正淼茫。
　　日暮征帆何处泊，天涯一望断人肠。

卷160_181 「渡浙江问舟中人（一题作济江问同舟人。一作崔国辅诗）」孟浩然
　　潮落江平未有风，扁舟共济与君同。
　　时时引领望天末，何处青山是越中。

卷160_182 「初秋」孟浩然
　　不觉初秋夜渐长，清风习习重凄凉。
　　炎炎暑退茅斋静，阶下丛莎有露光。

卷160_183 「过融上人兰若」孟浩然
　　山头禅室挂僧衣，窗外无人水鸟飞。
　　黄昏半在下山路，却听泉声恋翠微。

卷160_184 「句」孟浩然
　　微云淡河汉，疏雨滴梧桐。
　　逐逐怀良驭，萧萧顾乐鸣。（《省试骐骥长鸣》诗，
　　见《丹阳集》）